Title: Дао Дэ Цзин  
Author: Laozi  
Year: 400 BC  
Language: Chinese  

道可道，非常道。
名可名，非常名。
无名天地之始；
有名万物之母。
故常无欲，以观其妙；
常有欲，以观其徼。
此两者，同出而异名，同谓之玄。
玄之又玄，众妙之门。

---
天下皆知美之为美，斯恶已。
皆知善之为善，斯不善已。
故有无相生，难易相成，长短相较，高下相倾，音声相和，前后相随。
是以圣人处无为之事，行不言之教；
万物作焉而不辞，生而不有。
为而不恃，功成而弗居。
夫唯弗居，是以不去。

---
不尚贤，使民不争；
不贵难得之货，使民不为盗；
不见可欲，使心不乱。
是以圣人之治，虚其心，实其腹，弱其志，强其骨。
常使民无知无欲。
使夫1知者不敢为也。
为无为，则无不治。
